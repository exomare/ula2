3ra
cil qui a cuer et vasselage
et welt amer de bon corage
il doit oïr et escouter
ce que Aymes welt raconter
assez i puet de bien aprendre
qui de bon cuer i velt entendre

or oiés signour que ge dis
Aymes pour amour Aualis
fist le roumans si sagement
que tez l’orra qui ne l’entent
por_quoi il fu et fais et dis
por Malina li dis fu dis
tous_jors_mais en iert ramenbrance
il ne fu mie fais en France
mais en la langue de francois
le fist Aymes en Lionnois

Aymes i mist s’ententïon
le roumans fist à Chastillon
de Phellipon de Macedoine
qui fu norris em Babiloine
et dou fil le duc Mataquas
qui estoit sires de Duras
Florimont ot non en francois
et Oulineos en grijois
rois fu et si conquist assez
dirai vous en se m’escoutez

de_sor Saine à Chastillon
estoit Aymes une saison
si se porpensa del’estoire
que il avoit en son mimoire
il l’avoit en Grece veüe
mais n’estoit pas partout seüe