1ra
cel qui a cuer de vasalage
et veut amer de fin corage
si doit hoïr et escouter
ce que Aymes veut reconter
asez i puet de bien aprandre
si de bon cuer i veut entandre
segnor or hoiez que je di
Aymes por amor que ot en li
fit le romanz tant sagemant
que teuz l’ora qui ne l’entent
por_quoi il fu et faiz et diz
por Juliaine fu escriz
toz_jorz_mais en iert remenbrance
il ne fu mie faiz en France
mais en la lengue deuz francois
le fit Aymes en Leonois
Aymes i mit s’entencïon
le romanz fit à Chastellon
de Felipon de Macedoine
qui fu noriz en Babiloine
et del fil al duc Matequaz
qui estoit sire de Duraz
Florimont ot no*m en francois
Eleneos dist en grezeois
rois fu et si conquist asez
dirai vos en si me escutez

sor Aselgue à Chastellon
estoit Aymes une saison
et porpensa soi de_l’estoire
que il avoit en sa memoire
il l’avoit en Greze veüe
mais n’estoit pas par_tot saüe
à Felipople la trova
à Chastellon l’en aporta
ainsi_con il l’avoit enprise
l’a de latin en romanz mise
Aymes de Varenes retrait
des ancieins ce qu’il ont fait