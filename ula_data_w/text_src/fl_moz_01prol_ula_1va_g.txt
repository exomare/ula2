1va
lors laisse il tost et guerpist
telz le despant qui no conquist
ne di pas porce_que doner
ne puet on * mlt senz conquester
qui * mlt despant et poi amasse
tot pert son pris là_on il lasse
et qui conquiert et no despant
il est aïz de tote jant
li uns senz l’ autre n’ a mestier
car li uns doit àl’ autre aidier
pou vaut conquere senz doner
et qui despant sanz conquester
om l’ a veï de mante gent
que d’ auqués menent à neient
bons princes doit toz_jorz despandre
et conquester doner et prandre
car largece li est d’ amor
et de proëce et d’ onor
ensi puet del siegle joir
amor et onor mantenir
dont il ert dou siegle loëz
et aprés sa mort remenbrez
de ce me vueil atant laissier
à mon conte vueil repairier
seignor je sai assez de si
d’ Alixandre avez oï
mes ne savez encore pas
don fu sa mere Olinpias
del roi Felipon ne savez
que fu ses pere don fu nez
je dirai qui l’ ai en memoire
or est contez * mlt riche estoire
des rois des princes qui i sont
li_plus est del roi Flormont
ce dist Aymes or escoutez
vos qui les bons diz entendez
car ci porront trover la flor
des contes li bon conteör
d’ amor et de chevaleries
d’ aventures et de cortoisies