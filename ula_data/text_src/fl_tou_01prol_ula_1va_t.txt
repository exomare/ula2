1va
por mal segnor pert et por guera
quant muert pert l’ avoir et la terra
lors lait il treitot et grepit
teuz le despent qui ne ·l conquist
ne ·l di pas porce_que doner
ne puet on pas senz conquester
qui mout despent et poi amase
tot pert son pris lai_ont il laise
et qui conquiert et no despent
il est aïz de mainte jant
li uns senz l’ autre n’ a mestier
quar li uns doit àl’ autre aidier
poi vaut conquere senz doner
et qui despent senz conquester
hon l’ a veü de mainte jant
qui d’ auqués vienent à noient
bons princes doit toz_jorz despandre
et conquester doner et prandre
quar largece est mere d’ amor
et de prohece et de honor
ainsi puet del segle joïr
amor et henor maintenir
dont il ert del segle loëz
et aprés sa mort remenbrez
de ce me doi atant laisier
à mon conte doi repairier
segnor je ·l sai assez de_fi
que d’ Alixandre avez hoï
mais ne savez encores pas
dont fu sa mere Olinpias
je ·l dirai qui l’ ai en memoire
or escustez mout riche estoire
deuz rois des princes qui i sont
li_pluis est del roi Floremont
ce dist Aymes or escoutez
vos qui les bons diz entendez
quar ci poront trover la flor
deuz contes li bon conteör