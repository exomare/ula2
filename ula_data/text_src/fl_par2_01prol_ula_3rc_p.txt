3rc
lors le lait il tout et guerpist
teiz le despent qui ne ·l conquist
ne ·l di pas porce_que dener
ne puet on pas sans conquester
qui * mlt despent et peu amasse
tost pert son pris là_où il lasse
et qui conquiert et ne despent
il est haïs de mainte gent
li uns sans l’ autre n’ a mestier
mais li uns doit àl’ autre aidier
pau vaut despendre sans dener
et qui despent sans conquester
on l’ a veüt de mainte gent
que d’ auqués viennent à neent
bons princes doit assez despendre
et conquester dener et prendre
quar largece est dame d’ ounour
et de prouesce et de valour
ensis puet dou siecle joïr
amours et hounors maintenir
dont il iert dou siecle loëz
et aprés sa mort ramembrez
de ce me wel atant laissier
et à mon conte repairier

signor je sai assez de_fit
que d’ Alixandre avez oït
mais ne savez encore pas
dont fu sa mere Olimpias
dou roi Phellipon ne savez
qu’ est ses peres ne dont fu nez
ge ·l dirai qui l’ ai en mimoire
or escoutez * mlt riche estoire
des rois des princes qui il sont
liplus est dou roi Florimont
ce dist Aymes or escoutez
vous qui les bons dis entendez
quar ci porront trover la flour
deuz contes li bon conteour
d’ amours et de chevallerie
d’ aventure et de courtoisie
et de largesce et d’ ounour
or faites pais oiés signour