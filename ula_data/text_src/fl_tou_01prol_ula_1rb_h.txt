1rb
le fait conte des ancieins
que tuit cil qui ont les cuers vains
aient de lor proëce envie
por emender lor fause vie

por les ancieins remenbrer
vos veil dire et reconter
si_con j’ ai en escrit trové
d’ une estoire la verité
à ceuz qui firont les bons faz
por coi li conte sont retraiz
devomes nos toz_jorz antandre
quar adés i puet on aprandre
que cil mantenoient honor
proëce et foi et amor
à cel tens estoit amors vive
qui or est morte et chaitive
de joie fu dame et roïne
or est avare et frarine
non avoit pas enjan ne vice
mais or se muert por avarice
or ne veut pas amors noblece
mais celui veut qui a richece
ou soit gentiuz ou soit vilains
amors tent par toz leus se mains
s’ il est vilains culverz provez
sol_que il ait d’ avoir asez
bien ert serviz et receüz
mais il n’ est mout de deceüz
quar il ne set ne il ne voit
coment li avoirs le decoit
quant lo conquiert n’ a joie vaine
et quant lo pert dolor certaine
ne ·l puet pas garder logemant
que ne ·l perde s’ il ne ·l despant
avoirs est perduz maintes parz
avairs hon n’ ert ja senz reguart
qui ·l pert en terre et pert en mer
por robëors et por enbler